Inleiding
---------

### Achtergrond

De komende jaren wordt de Omgevingswet- en regelgeving geschreven en
geïmplementeerd. Deze wet zet in op een aantal verbeterdoelen, zoals meer
gebruiksgemak, snellere en betere besluitvorming en minder onderzoekslasten. Om
deze doelen te kunnen realiseren is een verbeterslag nodig in de digitale
ondersteuning van de wet.

Uit Doelarchitectuur DSO.

*Binnen het digitaal stelsel maken veel verschillende partijen meervoudig
gebruik van gegevens. Het is daarbij van belang dat de onderlinge samenhang en
betekenis van de gegevens binnen een bepaalde context wordt beschreven. Dit
gebeurt met behulp van informatiemodellen. Het doel van een informatiemodel is
een beschrijving van (de informatie over) de werkelijkheid, los van
implementatieaspecten. Voor het digitaal stelsel is het van groot belang dat
alle informatiemodellen op dezelfde manier beschreven worden, volgens een nog
vast te stellen standaard.*

Dit document gaat specifiek in op regels voor het opstellen van
dataspecificaties en de daarin voorkomende informatiemodellen.

### Toepassingsdomein

Deze handreiking voor informatiemodellering richt zich specifiek op
informatiemodellen voor het beschrijven van informatieproducten of datasets die
gedeeld c.q. uitgewisseld, of geraadpleegd worden in de context van het DSO. Het
zijn informatieproducten waarvan standaardisatie nodig is in het kader van
interoperabiliteit. Voor producten die niet gedeeld worden speelt het
interoperabiliteitsvraagstuk niet en is deze handreiking niet van toepassing.

Specifiek is de handreiking voor informatiehuizen binnen het DSO en de vanuit
die huizen ontsloten informatieproducten. In een bredere context is de
handreiking van toepassing voor alle informatieproducten binnen het DSO waarbij
informatiemodellen worden gebruikt voor de beschrijving daarvan.

Het in deze handreiking gebruikte metamodel voor informatiemodellering is
gebaseerd op de principes van de objectoriëntatie. Het technisch-conceptuele
toepassingsdomein is daarmee bepaald tot deze omgeving.

### Normatieve referenties

Deze methode maakt gebruik van verschillende normatieve documenten. Dit zijn
zowel nationale als internationale standaarden. In dit hoofdstuk zijn deze
normatieve referenties opgenomen. Voor een goede toepassing van dit document is
kennis nodig van de opgenomen referenties.

Metamodel voor informatiemodellering; KING, Kadaster, Geonovum.

NEN 3610:2011/A1:2016 Basismodel Geo-informatie – Termen, definities relaties en
algemene regels voor de uitwisseling van informatie over aan de aarde
gerelateerde ruimtelijke objecten.

NEN-EN-ISO 19105:2005 Geographic information – Conformance and testing

NEN-EN-ISO 19131:2008 Geographic Information – Data product specifications.

NEN-EN-ISO 19135:2007 Geo-informatie - Procedures for registration of
geographical information items.
