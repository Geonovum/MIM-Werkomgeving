# Voorwoord

Informatie is een belangrijke motor voor het functioneren van de overheid in Nederland. 
Steeds meer wordt er samengewerkt en uitgewisseld tussen verschillende overheidslagen en instanties. 
Daarom is het van groot belang dat we hetzelfde verstaan onder de gegevens die we gebruiken en 
gemeenschappelijke afspraken maken over de wijze van beschrijven van gegevens en de manier 
waarop we deze uitwisselen.

Bij huidige ontwikkelingen als het Digitaal Stelsel Omgevingswet (DSO) en de Basisregistratie Ondergrond (BRO)
komt duidelijk naar voren dat veel gegevensverzamelingen uit verschillende domeinen bij elkaar 
komen in informatievraagstukken. Daarbij komen ook de wereld van de geografische gegevens en de wereld 
van de meer administratieve registraties bij elkaar. Dit geeft niet alleen extra mogelijkheden om 
informatie slim te combineren maar maakt ook een aantal verschillende uitgangspunten zichtbaar in de 
werkwijze binnen de overheid als het gaat om het modelleren van informatie.

Met het voorliggende MIM-metamodel hebben we een gemeenschappelijk vertrekpunt voor het opstellen van 
informatiemodellen. Het voorziet enerzijds in duidelijke afspraken die over meerdere bestuurslagen 
heen gaan over het vastleggen van gegevensspecificaties en biedt anderzijds ruimte aan de verschillende 
niveaus van modellering.

Versie 1.2 van MIM is uitgebracht om een groot aantal aanpassingen te doen die vanuit de community waren aangedragen. Daarnaast is er een redactionele slag over het document gegaan om het geheel consistenter te maken. Een beknopt overzicht van de aanpassingen met verwijzingen naar de bijbehorende issues zijn terug te vinden in de [versielog](#versielog).

Dick Krijtenburg, Geonovum